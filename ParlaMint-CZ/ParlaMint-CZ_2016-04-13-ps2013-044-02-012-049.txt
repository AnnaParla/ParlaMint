ParlaMint-CZ_2016-04-13-ps2013-044-02-012-049.u1	49. Vládní návrh zákona, kterým se mění zákon č. 38/2004 Sb., o pojišťovacích zprostředkovatelích a samostatných likvidátorech pojistných událostí a o změně živnostenského zákona (zákon o pojišťovacích zprostředkovatelích a likvidátorech pojistných událostí), ve znění pozdějších předpisů /sněmovní tisk 751/ - prvé čtení Navrhovatel i zpravodaj jsou stejní jako předešle. To znamená, že z pověření vlády předložený návrh uvede místopředseda vlády a ministr financí Andrej Babiš. Prosím, pane místopředsedo vlády, máte slovo.
ParlaMint-CZ_2016-04-13-ps2013-044-02-012-049.u2	Děkuji za slovo. Vážený pane předsedo, vážené dámy, vážení pánové, předkládaná novela zákona o pojišťovacích zprostředkovatelích, na níž panuje koaliční shoda, je výsledkem debaty, která k danému tématu trvala téměř jeden rok. Vládní návrh zákona nově upravuje některé finanční vztahy, který vyplývají z předčasného ukončení sjednaného životního pojištění. Jedná se na straně jedné o způsob určení odměny za zprostředkování pojištění, na straně druhé pak o určení výše odkupného, které klientům pojišťovny vyplácejí při stornu investičního nebo kapitálového životního pojištění. Cílem navrhované předlohy je omezení negativních jevů, které jsou s předčasným ukončováním životních pojištění spojeny. Tím je jednak časté přepojišťování klientů v prvních letech trvání životního pojištění, které je motivováno vysokým podílem předplacené části provize sjednané mezi pojišťovnou a pojišťovacím zprostředkovatelem. To pak vede i ke zmíněné nízké hodnotě odkupného pro klienty, do které pojišťovna vyplacené provize či jiné druhy pořizovacích nákladů v plném rozsahu promítá. Navržená úprava regulace provizí zavádí povinnost vrátit poměrnou část sjednané provize v případě, že pojištění skončí předčasně během prvních pěti let svého trvání. Tato úprava se vztahuje na pojištění sjednané podle občanského zákoníku, které spadá do odvětví životního pojištění podle zákona o pojišťovnictví. Zákon zároveň stanovuje výjimky, na základě kterých se tato regulace neuplatní u životních pojištění rovnoměrně vyplácenou provizí a u životních pojištění s jednorázovým pojistným. Předmětem nové úpravy odkupného je pravidlo o povinném rozložení pořizovacích nákladů pojišťovny na sjednání životního pojištění do určitého minimálního počtu let tak, aby při předčasném ukončení smlouvy mohla být na odkupném klientům vyplacena vyšší částka, než je tomu v současnosti. V tomto případě se úprava vztahuje logicky pouze na ta životní pojištění, která podle pojistné smlouvy zakládají právo na výplatu odkupného. Tyto dva prvky mají za cíl na straně jedné zainteresovat pojišťovací zprostředkovatele na dlouhodobém trvání zprostředkovaného životního pojištění a na straně druhé zajistit, že při předčasném ukončení pojištění bude pojistníkovi větší část zaplaceného pojistného vrácena zpět v podobě odkupného. Děkuji za pozornost.
ParlaMint-CZ_2016-04-13-ps2013-044-02-012-049.u22	Pane předsedající, dámy a pánové, dobrý den. Já jsem při posledním projednávání tohoto zákona nehlasoval pro pozměňovací návrh pana poslance Šincla, a to z jednoho prostého důvodu. Já jsem se setkal se zástupcem jedné z našich největších pojišťoven a chtěl jsem s ním ten pozměňovací návrh projednat. Z té debaty jsem usoudil, že pojišťovnám je naprosto jedno, co my schválíme a jak tento trh omezíme. Ten problém je daleko hlubší. [[(15.30 hodin)]] Takže vítám znovuotevření tohoto zákona, tohoto návrhu, a věřím, že se nám podaří tuto oblast jakýmsi způsobem regulovat, neboť je to záležitost, které tady Sněmovna sama asistuje tím, že láká osoby do tohoto systému životního pojištění. Les se sází na 70 let, až se celý zasází, pak tam není místo pro nové stromy, jedině za předpokladu, že se nějaký strom skácí. Ale tady jsou hospodáři, kteří by nejraději co pět roků les celý vykáceli a znovu ho zasadili. Ale užitek z toho mají pouze oni za zprostředkovatelské provize. Tohle je špatný stav a já věřím, že se nám ho podaří narovnat. Děkuji.
ParlaMint-CZ_2016-04-13-ps2013-044-02-012-049.u23	Děkuji panu poslanci Kudelovi. To byl zatím poslední přihlášený do rozpravy. Pokud se nikdo nehlásí, rozpravu končím. Ptám se, jestli je zájem o závěrečné slovo - pane ministře? Není tomu tak. Pan zpravodaj? Taky nechce. Máme tady návrh na zamítnutí. Ještě předtím, než se budeme dál zabývat případným rozhodnutím o přikázání výborům, musíme rozhodnout o tomto návrhu. Zagonguji a všechny vás odhlásím. Požádám vás o novou registraci. Prosím, přihlaste se svými identifikačními kartami. O návrhu na zamítnutí návrhu zákona o pojišťovacích zprostředkovatelích rozhodneme v hlasování pořadové číslo 106, které jsem právě zahájil, a ptám se, kdo je pro zamítnutí. Kdo je proti zamítnutí? Děkuji vám. V hlasování pořadové číslo 106 přihlášeno 133 poslanců, pro 31, proti 86. Návrh nebyl přijat. Budeme se tedy zabývat návrhem na přikázání výborům k projednání. Nejprve rozhodneme o přikázání garančnímu výboru. Organizační výbor navrhl přikázat předložený návrh k projednání rozpočtovému výboru jako výboru garančnímu. Navrhuje někdo přikázání jinému výboru jako garančnímu? Není tomu tak. Přistoupíme k hlasování pořadové číslo 107, které jsem zahájil, a ptám se, kdo je pro přikázání rozpočtovému výboru. Kdo je proti? Děkuji vám. V hlasování pořadové číslo 107 z přítomných 138 poslanců pro 125, bylo to přijato. Konstatuji tedy, že tento návrh byl přikázán k projednání rozpočtovému výboru jako garančnímu výboru. Má někdo návrh na jiný výbor, kterému bychom přikázali tento tisk? Není tomu tak. Prosím pana zpravodaje, aby mě sledoval, jestli v rozpravě padla lhůta na zkrácení nebo prodloužení. Ne, lhůta je tedy zachována podle zákona o jednacím řádu na 60 dnů. Máme tedy rozhodnuto o tom, že tisk 751 byl přikázán rozpočtovému výboru. Děkuji panu ministrovi, děkuji panu zpravodaji. Pokračovat budeme podle schváleného pořadu schůze bodem
