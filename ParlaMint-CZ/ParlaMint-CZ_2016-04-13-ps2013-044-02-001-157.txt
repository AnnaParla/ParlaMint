ParlaMint-CZ_2016-04-13-ps2013-044-02-001-157.u1	157. Vládní návrh zákona o hazardních hrách /sněmovní tisk 578/ - třetí čtení Prosím, aby místo u stolku zpravodajů zaujal za navrhovatele pan místopředseda vlády a ministr financí Andrej Babiš a stejně tak pan zpravodaj garančního výboru, což je tedy rozpočtový výbor, pan poslanec Jan Volný. Pozměňovací návrhy jsou uvedeny v tisku 587/4, který byl doručen 2. března 2016, a usnesení garančního výboru bylo doručeno jako tisk 587/5. Chci se zeptat pana ministra, zda má zájem vystoupit ještě před otevřením rozpravy. Je tomu tak. Prosím, máte slovo.
ParlaMint-CZ_2016-04-13-ps2013-044-02-001-157.u2	Děkuji za slovo. Dobrý den všem. Vážený pane předsedající, vážené dámy, vážení pánové, dovolte, abych se zde vyjádřil k návrhu zákona o hazardních hrách, zákonu o dani z hazardních her a návrhu změnového zákona, které společně tvoří zcela nový regulační rámec trhu s hazardními hrami. Navrhovaná úprava je promítnutí cílů vlády České republiky a s ohledem na probíhající řízení o porušení Smlouvy o fungování Evropské unie i výsledkem harmonizace s právem Evropské unie. Já tedy vítám, že právě my můžeme přispět ke schválení moderní úpravy v tak důležité oblasti společenských vztahů, jako jsou právě hazardní hry, což lze považovat za mimořádný a přelomový okamžik. Předložené návrhy zákonů nahrazují zcela nevyhovující a zastaralý zákon č. 202/1990 Sb., takže 26 let starý zákon o loteriích a jiných podobných hrách, ve znění pozdějších předpisů, a přináší komplexní úpravu provozování hazardních her, a to zejména v podobě důsledné ochrany sázejících a jejich okolí, zajištění opatření k předcházení a potírání sociálněpatologických jevů spojených s provozováním hazardních her, otevření [[(otevřením?)]] českého trhu hazardních her pro provozovatele se sídlem v členském státě Evropské unie, úpravy provozování hazardních her prostřednictvím internetu, nového postupu povolovacího řízení a v neposlední řadě i zavedení efektivního kontrolního mechanismu. Návrh zákona totiž v reakci na současný nepřípustný vysoký výskyt nelegálního hazardu významně posiluje postavení jednotlivých správních orgánů příslušných oblastí hazardních her. Prostřednictvím vznikajícího monitorovacího systému, ale zejména i nyní výrazně diskutovaných blokačních opatření a dalších pravomocí jak Ministerstva financí, tak i Celní správy umožní nová úprava účinně předcházet nelegální činnosti. Dále s důrazem na provedení ústavního práva na samosprávu budou o obecních záležitostech v oblastech hazardu ještě v širší míře rozhodovat obce, avšak za současného zachování práva na podnikání a legitimní očekávání legálních provozovatelů. Návrh zákona o dani z hazardních her reaguje na otevření trhu s hazardními hrami subjektům se sídlem v zahraničí a na rostoucí využívání internetu v této oblasti. Dojde tedy nově i ke zdanění zahraničních provozovatelů a internetových provozovatelů. Sazby daně jsou navržené tak, aby odrážely škodlivost jednotlivých hazardních her, také jejich ziskovost. Navrhují se tři sazby zdanění oproti dnešním dvěma sazbám. Jejich výše se mírně zvyšuje oproti současným sazbám. Tím se navrhované sazby přibližují sazbám v okolních zemích. Upozorňuji, že jakékoliv snížení sazeb oproti vládnímu návrhu by znamenalo snížení předpokládaného výnosu daně. Konečně se navrhuje zrušení přímých odvodů Českému olympijskému výboru. Financování sportu by mělo napříště probíhat pouze z rozpočtové kapitoly Ministerstva školství, mládeže a tělovýchovy, která bude z tohoto důvodu, a to je návrh ministryně školství a ministra financí, až na šest miliard. [[(9.10 hodin)]] Účinnost zákona se navrhuje od 1. ledna 2017. Já bych se chtěl ještě teď vyjádřit hlavně k diskutované blokaci. Ministerstvo financí se snažilo tuto problematiku vysvětlit. Absolvovali jsme řadu schůzek, hlavně s panem Bartošem, šéfem Pirátů. Já bych tady rád přečetl dopis, který jsem dostal od společnosti Tipsport, která říká: "My, zástupci českých legálních sázkových kanceláří, přijetí zákona, konkrétně jeho blokačních mechanismů vůči nelegálům, netrpělivě očekáváme. Největším problémem dnešního online hazardního trhu v České republice je totiž nelegální trh. Poměr legálního a nelegálního online trhu v České republice je jedna ku jedné. Každá druhá sázka v České republice je nelegální. - Ještě jednou: každá druhá sázka v České republice je nelegální. - Trh s hazardem se postupně přesouvá z retailu do online prostředí. Nový zákon k tomuto trendu ještě silně přispěje povolením online kasina a online číselných her. A pokud nebude stát umět blokovat nelegály, vybere na daních a odvodech méně než nyní a černý trh poroste výrazně rychleji než trh legální. Blokace nelegálů je proto alfa a omega celého zákona, bez které celá norma ztrácí smysl. České firmy nejsou schopny těm nelegálním konkurovat. Nelegálové totiž neplatí žádné odvody ani daně. Provozování loterijní činnosti na území České republiky je pro ně o stamiliony ročně levnější než pro české subjekty. Státnímu rozpočtu uniká miliarda korun ročně na daních. Tato situace je neudržitelná a dosti absurdní. Nový zákon dává státu dva základní nástroje, jak bojovat s nelegály. Jde o blokaci nelegálních webových stránek a blokaci bankovních převodů. Nelegálních webových stránek znamená stránek, které jsou v češtině, které míří na hráče v Čechách. Jde o nástroje, které doporučuje Evropská komise a dnes standardně používá osmnáct, osmnáct zemí Evropské unie. V žádném případě tedy nelze hovořit o cenzuře nebo porušování Ústavy, a už vůbec nelze hovořit o těchto opatřeních jako o neúčinných, protože zkušenosti z jiných trhů Evropské unie jasně ukazují, že tato opatření spolu s jejich efektivním vymáháním pomohla v uvedených zemích zásadně zmenšit objem černého trhu s online sázením. Pokud se státu nepodaří zablokovat nelegální firmy, přijetí zákona ztratí převážnou část původního záměru, kterým bylo lépe regulovat, vyhovět požadavkům Evropské unie, vybrat více na daních a zablokovat nelegály. Stále totiž bude existovat polovina na trhu, která novou normu nebude muset a fakticky ani nebude dodržovat a podíl nelegálů na celém trhu poroste." Taky mi posílají blokační mapu Evropy. Toto je blokační mapa Evropy [[(ukazuje)]] a červené pole je blokace webových stránek. Takže dneska v Evropské unii mají blokaci webových stránek Norsko, Estonsko, Litva, Lotyšsko, Polsko, Německo, Dánsko, Belgie, Francie, Španělsko, Itálie, Rakousko, Slovinsko, Chorvatsko, Maďarsko, Rumunsko, Bulharsko, Řecko. Černé pole je blokace bankovních plateb. To mají Norsko, Estonsko, Lotyšsko, Polsko, Dánsko, Německo, Belgie, Francie, Španělsko, Rakousko, Slovinsko, Maďarsko, Rumunsko, Řecko. Takže to není výmysl Ministerstva financí a nikdo tady nikoho nechce omezovat. Ale pokud někdo u nás podniká bez povolení a neplatí daně, tak musí Ministerstvo financí tenhle návrh předložit. A samozřejmě je důležité, abyste vy všichni pro ten zákon hlasovali, protože tito nelegálové, kteří si udělali z České republiky několikaletý daňový ráj, budou konečně nuceni buďto český trh opustit, nebo požádat o licenci a zúčastnit se férového konkurenčního boje s českými subjekty, a to v silně regulovaném prostředí. Tolik z dopisu generálního ředitele holdingu Tipsport pana Knybela. Ještě bych se rád vyjádřil k návrhu daní. Ministerstvo financí... Samozřejmě pokud se vrátíme do historie, tak určitě si vzpomenete, že u nás hazard měl takové zvláštní postavení a vlastně až do roku 2012 neplatil žádné daně, začali platit daně až v roce 2012. A my jsme skutečně na Ministerstvu financí dělali benchmark, porovnávali jsme ty sazby a ten návrh, který dnes Ministerstvo financí předkládá, to znamená zdanění 25, 30, 35 %, vznikl ještě předtím, než se zjistilo, že tento zákon nestihneme od 1. ledna 2016 a že tady vznikne roční vakuum, a proto bylo dočasně schváleno zdanění 23, 28 plus 80 korun, které platí v roce 2016. Dneska samozřejmě z hazardu dostávají obce, v roce 2016 by měly dostat asi 5,1 mld. a stát 4,1 mld. Od roku 2014 na základě toho, že vláda nechtěla moc financovat sport, tak došlo k určité anomálii, a to daňové asignaci pro Český olympijský výbor, který vlastně za tento rok dostane 600 mil., a v těch návrzích říkáme, že by financování českého sportu mělo jít z jednoho místa, že by tahle anomálie měla skončit. Takže já bych k těm daním chtěl jenom říct, že návrhy rozpočtového výboru mají negativní dopad do výběru 450 mil. korun, návrh pana poslance Votavy má negativní dopad 250 mil. korun a návrh pana poslance Stanjury až 1,6 mld. Takže já bych strašně rád, kdybyste při hlasování o návrhu Ministerstva financí podpořili tento návrh, protože určitě všichni vaši voliči budou pozorně sledovat, jestli chcete podpořit naše mladé sportovce a sport, protože historicky je tam taková vazba, tu jsme si my nevymysleli, a taky tady nemáme státní loterii, jak je to ve většině nebo v některých okolních státech v Evropské unii. Takže bych byl rád, kdybyste skutečně podpořili návrh koaliční vlády a návrh Ministerstva financí z hlediska těch záležitostí, o kterých jsem mluvil. Děkuji za pozornost.
ParlaMint-CZ_2016-04-13-ps2013-044-02-001-157.u135	Děkuji za slovo. Já bych jenom stručně popsal naše stanovisko a naše rozhodnutí v hlasování o celkovém návrhu tohoto zákona. My jsme podporovali a podporujeme návrhy, které přednesl pan kolega Farský. A je škoda, že jsme vás nepřesvědčili, že je dobré svěřit pravomoc soudu. Nebyli jsme proti tomu, že bychom blokovali internetové stránky s nepovoleným hazardem, nelegálním hazardem. Chtěli jsme, aby to bylo moderní, běžné, demokratické, svěřené soudu. Bohužel Poslanecká sněmovna rozhodla jinak. Nicméně chci říct, že ta pozitiva toho zákona z našeho pohledu převažují. My jsme se rozhodli, že to v závěrečném hlasování podpoříme. Současně vás chci požádat, abychom pak vyhodnotili účinnost toho kroku, který vy jste schválili, aby blokovat stránky mohlo Ministerstvo financí. Myslím si, že je to špatně. A věřím, že se k tomu za rok nebo za dva vrátíme a že vás přesvědčíme, že mnohem lepší je tento institut svěřit nezávislým soudům. Děkuji.
ParlaMint-CZ_2016-04-13-ps2013-044-02-001-157.u136	Já děkuji. To byla přednostní práva. A nyní vzhledem k tomu, že o všech pozměňovacích návrzích bylo již hlasováno, přikročíme k hlasování o celém návrhu zákona. Přednesu návrh usnesení: "Poslanecká sněmovna vyslovuje souhlas s vládním návrhem zákona o hazardních hrách podle sněmovního tisku 578 ve znění schváleném Poslaneckou sněmovnou." Poprosím stanovisko výboru. [[(Zpravodaj Volný: Doporučuje.)]] Pan ministr? [[(Souhlas.)]] Dříve než zahájím hlasování, všechny vás odhlásím. Poprosím, abyste se znovu zaregistrovali svými kartami. V tuto chvíli zahajuji hlasování a táži se, kdo je pro, zmáčkněte tlačítko a zvedněte ruku. Proti? Hlasování končím. Je to hlasování s pořadovým číslem 67, přihlášeno 175 přítomných, pro 149, proti 2. Konstatuji, že s návrhem zákona byl vysloven souhlas, a končím projednávání tohoto bodu. [[(Potlesk ze středu sálu.)]] Dříve než budete pokračovat, načtení jedné omluvy. Z pracovních důvodů se z dnešního jednání od 10 do 11.15 hodin omlouvá pan poslanec Ivan Gabal. Dále budeme pokračovat bodem
